1. Ogrodzie Oliwny, widok w tobie dziwny?
Widzę Pana mego na twarz upadłego.
Tęskność, smutek, strach Go ściska,
Krwawy pot z Niego wyciska,
Ach Jezu mdlejący, prawieś konający? 

2. Kielich gorzkiej męki z Ojca Twego ręki
ochotnie przyjmujesz, za nas ofiarujesz;
anioł Ci się z nieba zjawia, o męce z Tobą rozmawia.
Ach Jezu strwożony, przed męką zmęczony!

3. Uczniowie posnęli, Ciebie zapomnieli.
Judasz zbrojne roty stawia przede wroty;
i wnet do Ogrójca wpada z wodzem swym zbirów gromada.
Ach Jezu kochany, przez ucznia sprzedany!

4. Chociaż ze swym ludem obalony cudem
Judasz z ziemi wstaje, Jezusa wydaje;
dopiero się Nań rzucają, więzy, łańcuchy wkładają.
Ach Jezu pojmany, za złoczyńcę miany!

5. W domu Annaszowym, arcykapłanowym
w twarz pięścią trącony, upada zemdlony!
Ka-i-fasz Go w zdradzie pyta, a za bluźniercę poczyta.
Ach Jezu zelżony, od czci osądzony!

6. Wnet, jak niegodnego prawa ojczystego
wiodą Marii Syna przed sąd poganina;
tam Nań potwarze rzucają, o stracenie nalegają.
Ach Jezu zhańbiony, jak łotr obwiniony!

7. Piłat bojaźliwy i niesprawiedliwy
Żydom ustępuje, Jezusa skazuje;
najpierw na ubiczowanie, potem na ukrzyżowanie.
Ach Jezu wzgardzony, na śmierć zasądzony!

8. Nie wyrok Piłata skazał Zbawcę świata
na śmierć tak hańbiącą, upokarzającą;
grzechy moje to sprawiły, że do krzyża Go przybiły.
Ach Jezu, ma wina męki Twej przyczyna!